---
title: Su di noi
icon: fas fa-info
order: 1
---

## In due parole

Antonio ([antonio.pastorino@gmail.com](mailto:antonio.pastorino@gmail.com)) e Marta ([marta.paravidino@gmail.com](mailto:marta.paravidino@gmail.com)), camminatori e amanti della natura.

## Un pochino di storia

Nel **2016** scopriamo le camminate. Anzi, ri-scopriamo, perché in realtà da bimbetti avevamo avuto diversi approcci con la montagna: Marta si faceva convincere a scarpinare dalla mamma e gli zii che le mostravano i fiorellini :cherry_blossom: :hibiscus: e le fragoline di bosco nascoste lungo il sentiero, Antonio trascinato dal nonno sui rifugi della Valmalenco. :mountain:

Crescendo, altri interessi e la pigrizia ci hanno distolto dalle escursioni, riscoperte poi nel **2016**: in un viaggio nei grandi parchi degli Stati Uniti :us:, abbiamo subito capito che per allontanarsi dalle orde di turisti e godere di tutta quella natura selvaggia, in fondo bastava solo fare due passi. E se a due ne aggiungi altri due... insomma, siamo tornati carichi di voglia di natura. :national_park:

Nell’estate del **2017** andiamo alle Azzorre :portugal:, in mezzo all’Atlantico, e scopriamo essere il paradiso del trekking: [siti web](http://trails.visitazores.com/en){:target="_blank"} ben fatti per mostrare che percorso fare, con tutte le informazioni e sentieri di tutte le difficoltà, e poi sul posto i segnavia ben visibili e i sentieri manutenuti impediscono di perdersi e ci hanno fatto appassionare ancora di più. In questa vacanza iniziamo a registrare le tracce che facciamo :round_pushpin:.

Ogni giorno facevamo tranquillamente circa 20 km, e allora che fai, non vuoi lanciarti nell’esperienza della multi-tappa? No, no, vi stoppiamo subito: niente Santiago. La spiritualità non fa per noi, e nemmeno il caldo della Spagna :es:.

Nell’estate **2018** la scelta cade sul Vallo di Adriano, un coast-to-coast dell’Inghilterra :gb:, là dove è più stretta, là dove l’imperatore romano Adriano ha rinunciato a spingersi più a nord contro le popolazioni ostili che vivevano (circa) la Scozia. Circa 150 km in 8 tappe. La mattina ti svegli e cammini. Pioggia, sole, nuvolo, mucche o pecore, non importa, cammini. Catartico.

Nel frattempo, apprezziamo le gioie domestiche: affrontiamo con metodo le cime dell’Oltrepò Pavese, le sue strade tortuose e i sentieri poco frequentati, scovando le tracce dei caprioli :deer: e qualche volta dei lupi :wolf:...

In Liguria, grazie alla associazione [AVM di Pier Maria Greppi](https://sites.google.com/view/avm-trekking){:target="_blank"}, scopriamo il [sentiero Liguria](http://www.beactiveliguria.it/it/beactive/a-piedi/sentiero-liguria.html){:target="_blank"}, e facciamo, un weekend dopo l’altro, le 6 tappe che vanno da Genova Nervi a Sestri Levante, regalandoci scorci di mare mentre ci si inerpica nelle creuze.

Nel **2019** vogliamo un altro sentiero multi-tappa, questa volta puntiamo più a nord, in Scozia :cloud_with_rain: , la West-Highland-Way: da Glasgow a Fort William, 160 km in 7 tappe. Un sacco di pioggia, ma alcuni momenti di “_blazing sunshine_” ripagano ogni sforzo. E poi, non esiste cattivo tempo, esiste solo un cattivo equipaggiamento, e noi a questo punto siamo super-attrezzati. Ghette incluse.

Fin qui, niente neve :snowflake:. Nelle vacanze di Natale :santa: del 2019 con un paio di ciaspole prestate (e sequestrate) ai parenti, proviamo ad avventurarci sulla neve in Valmalenco: l’esperienza ci piace e approfittiamo. Da lì, la ricerca di tracce innevate ci porta a scoprire alcuni sentieri in Val D’Aosta.

Nel **2020** la pandemia non ci abbatte: ogni volta che è possibile andiamo a camminare, e in estate approfondiamo la Valmalenco, girando per rifugi e affrontando anche un pezzetto di ghiacciaio, con tanto di ramponi.


## Perché questo sito?

Se avete avuto la pazienza di leggere fino a qui, avrete capito che noi due ci accompagniamo nella vita e sui sentieri già da un po' di tempo :smile:. Adesso abbiamo deciso che era arrivato il momento di tenere una raccolta dei sentieri e delle escursioni che abbiamo avuto la fortuna di fare.

Sono una specie di diario, se volete! Li trovate raccolti in questo sito. E chissà che non abbiate voglia di scriverci due righe per dirci se e come vi abbiamo ispirato. :muscle:

_Buon Cammino!!_

